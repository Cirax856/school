Žahavci (Cnidaria) jsou kmen radiálně symetrických živočichů, jenž zahrnuje přes 12 300 druhů. Zástupci žahavců zaujímají dva tělní plány: typicky přisedlé stádium polypa a typicky plovoucí stádium medúzy. Jejich tělo vzniká pouze ze dvou zárodečných listů, epitelové tkáně z nich odvozené plní rovněž funkci svalové soustavy. Trávení probíhá ve slepé láčce, jinak je vnitřní ústrojnost chudá, bez vylučovací, oběhové i dýchací soustavy. Jak medúza, tak polyp mívají chapadla. Nervová soustava je rozptýlená, ovšem s jistou úrovní centralizace. Zejména medúzy mívají i složitější smyslové orgány včetně očí. Nejdůležitějším sdíleným odvozeným znakem žahavců je přítomnost žahavých buněk.

lkn§htrejhtnrehehaijgwqwzfgzewgiluhlekrhjehiji

Žahavci se dělí do sedmi tříd. Sesterskou skupinu vůči všem ostatním žahavcům tvoří třída korálnatci. Taxon Medusozoa zahrnuje třídy medúzovci, polypovci, čtyřhranky a kalichovky – u jejich zástupců se může objevovat stádium medúzy a polypovci žijí i ve sladké vodě. Zbývající dvě třídy zahrnují parazity: extrémně zjednodušené výtrusenky a parazity jeseteřích vajíček kaviárovky. Vyjma parazitů se žahavci živí dravě. V ekosystémech se podílejí například na vzniku korálových útesů, medúzy tvoří součást tzv. rosolovitého zooplanktonu. Velmi časté jsou různé symbiotické vztahy, zejména se řasami zooxantelami.

